---
title: "Firefox Neden En İyi Android Web Tarayıcısı?"
date: "2021-08-02"
categories: 
  - "android"
  - "internet"
  - "uygulamalar"
tags: 
  - "mozilla-firefox"
cover:
  image: "/assets/img/firefox-android.jpg"
---

Firefox, kullanmayanların ön yargıyla yaklaştığı, kullananların ise asla vazgeçemediği bir web tarayıcısı. Bu yazıda, Firefox'un neden en iyi Android web tarayıcısı olduğundan ve neden fazla "kullanılmadığından" bahsedeceğim.

## Google, Firefox'tan Nefret Ediyor

Web'in bizzat kendisi olmak isteyen Google; kendi kullanıcılarını gizli sekmede bile takip eden, özgür bir yazılım olmayan Chrome tarayısının tek rakibine karşı, uzun zamandır adil olmayan bir savaş veriyor. Neredeyse tüm [Android](https://furuy.com/categories/android/) cihazlar, Google Chrome yüklü olarak geliyor ve ADB aracı kullanmak haricinde, kaldırmanıza da izin verilmiyor.

Bir başka örnek ise, Google'ın kendi hizmetlerini, kasıtlı olarak Firefox kullanıcılarının kullanım deneyimi düşürecek şekilde sunması. Aşağıdaki görselin sağında görebileceğiniz gibi Google, Firefox Android tarayıcısında çok farklı ve eski görünüyor.

![Firefox Android - Google](/assets/img/firefox-android-google.jpg)

[Google Search Fixer](https://addons.mozilla.org/en-US/android/addon/google-search-fixer/) eklentisini kullanarak sadece user-agent'i Chrome olarak değiştirdiğinizde ise solda görebileceğiniz gibi her şey düzeliyor...

## Mükemmel Eklentiler

Firefox, Android tarayıcılar arasında, resmi olarak eklenti desteği sunabilen tek tarayıcı. Başka hiçbir mobil tarayıcıda olmayan mükemmel eklentiler sayesinde, mobil web deneyiminizi artırmanız çok kolay. Desteklenen tüm eklentilere bu sayfadan göz atabilirsiniz: [https://addons.mozilla.org/android/search/?promoted=recommended&sort=random&type=extension](https://addons.mozilla.org/android/search/?promoted=recommended&sort=random&type=extension)

**NOT:** Firefox Android, stabil tarayıcısında henüz tüm eklentileri desteklemiyor. Tüm eklentileri kurabilmek için [Firefox Browser (Nightly for Developers)](https://play.google.com/store/apps/details?id=org.mozilla.fenix) veya [Fennec F-Droid](https://f-droid.org/en/packages/org.mozilla.fennec_fdroid/) tarayıcısını kullanmanız gerekiyor. Bunu nasıl yapabileceğinizi anlatan bir rehber: [https://www.ghacks.net/2020/10/01/you-can-now-install-any-add-on-in-firefox-nightly-for-android-but-it-is-complicated/](https://www.ghacks.net/2020/10/01/you-can-now-install-any-add-on-in-firefox-nightly-for-android-but-it-is-complicated/)

Şimdi gelin, desteklenen eklentilerin bazılarına göz atalım:

### uBlock Origin

uBlock Origin, yalnızca bir "reklam engelleyici" olarak bilinse de, çok daha kapsamlıdır. uBlock Origin ile; reklamlardan, can sıkıcı ögelerden, zararlı web sitelerinden ve takipçilerden kurtulabilirsiniz. Daha fazla filtre bulmak için "[FilterLists İle Yeni Reklam Engelleyici Filtreleri Bulun](https://furuy.com/filterlists-com/)" başlıklı yazımı okuyabilirsiniz. Reklamlardan, takipçilerden, pop-up'lardan, tonla uyarıdan, bildirim izinlerinden vs. kurtulduğunuz tertemiz bir web'e hoş geldiniz. Ayrıca, uBlock Origin'in, Firefox tarayısında en iyi şekilde çalıştığını da yeniden hatırlatayım. \[1\]

Eklentiyi yükleyin: [https://addons.mozilla.org/android/addon/ublock-origin/](https://addons.mozilla.org/android/addon/ublock-origin/)

### Dark Reader

Web sitelerin tasarımlarını bozmadan, karanlık mod desteği bulunmayan web sitelerin görünümünü karanlık moda çevirebilirsiniz. Zamanlama, her web sitesi için farklı aktiflik seçeneği, parlaklık, renk ayarlamaları, farklı filtreler ve koyu mod algılama gibi birçok gelişmiş özellikler ile gözlerinizi koruyun.

Eklentiyi yükleyin: [https://addons.mozilla.org/android/addon/darkreader/](https://addons.mozilla.org/android/addon/darkreader/)

### Bitwarden

Açık kaynak kodlu parola yöneticisi olan [Bitwarden](https://bitwarden.com/)'ın eklentisini tarayıcıda kullanabilirsiniz. Bu sayede mobilde de güvende kalabilirsiniz. Ayrıca, konu ile ilgili "[Parola Yöneticisi Güvenli Bir Şekilde Nasıl Kullanılır?](https://furuy.com/guvenli-parola-yoneticisi/)" adlı yazımı da okuyabilirsiniz.

Eklentiyi yükleyin: [https://addons.mozilla.org/android/addon/bitwarden-password-manager/](https://addons.mozilla.org/android/addon/bitwarden-password-manager/)

### HTTPS Everywhere

**GÜNCELLEME:** Firefox, artık mobilde de resmi olarak "HTTPS Only" özelliği sunduğu için bu eklentiyi kullanmanıza gerek kalmadı. Yazının devamında detaylandıracağım.

Eklentiyi yükleyin: [https://addons.mozilla.org/android/addon/https-everywhere/](https://addons.mozilla.org/android/addon/https-everywhere/)

### Privacy Badger

Privacy Badger, HTTPS Everywhere'in de geliştiricisi olan [EFF](https://www.eff.org/) tarafından geliştirilmiş, takipçileri otomatik olarak engelleyen bir eklentidir. **uBlock Origin kullanıyorsanız, kullanmanıza gerek yok.**

Eklentiyi yükleyin: [https://addons.mozilla.org/android/addon/privacy-badger17/](https://addons.mozilla.org/android/addon/privacy-badger17/)

### Video Background Play Fix

Web sitelerde oynattığınız müzikler ve videoların arka planda çalmaya devam etmelerini istiyorsanız, bu eklentiyi kullanabilirsiniz. "[YouTube Deneyiminizi Artırabileceğiniz 3 Vanced Alternatifi](https://furuy.com/youtube-vanced-alternatifleri/)" başlıklı yazımda da bu eklentiden bahsettim.

Bu eklentiler haricinde, mağazada ve uygulama içindeki eklentiler bölümünde diğer eklentileri de keşfedebilirsiniz.

## Otomatik Güvenlik Ve Mahremiyet

Firefox, Google Chrome gibi birçok tarayıcının aksine varsayılan olarak; sosyal medya takipçilerini, çarpraz site takip çerezlerini, cryptominer'ları, cihaz parmak izi takip unsurlarını ve yönlendirme takipçilerini engeller. Firefox, çevrim içi mahremiyetinizi ve güvenliğinizi korumak için en iyi tarayıcıdır.

## ![Firefox Android Koruma Özellikleri](/assets/img/firefox-android-koruma.jpg)

## Senkronizasyon

Firefox'un güçlü senkronizasyon özelliği sayesinde; yer imlerinizi, kredi kartlarınızı (şifrelenmiş olarak), tarayıcı geçmişinizi, girişlerinizi ve açık sekmelerinizi anlık olarak birçok cihazınızla senkronize edebilir, istemediğiniz senkronizasyon ögelerini iptal edebilirsiniz.

## Açık Kaynak Kodlu

Firefox, özgür bir yazılımdır; açık kaynak kodlu ve ücretsizdir. Google Chrome'un aksine, gizli sekmede sizi takip edip, yaptıklarınızı paylaşmaz.

## HTTPS-Only Mode

HTTPS-Only Mode, tüm bağlantıları HTTPS'e yükselterek, bağlantıların güvenli olmasını sağlar. Bu özelliği, ayarlardan tüm sekmeler için aktifleştirmenizi öneririm.

## Sonuç

Firefox'un müthiş özellikleri sayesinde, elimizde bu özelliklere sahip bir tarayıcı oluyor:

- Güvenlik sağlar. Sizi birçok zararlı web sitesinden korur.
- Mahremiyetinizi korur: Birçok takipçiyi engeller.
- Reklamları ve birçok gereksiz, rahatsız edici ögeyi engeller. Özellikle de Chrome'dan geçiş yapacaksanız, web sayfalarının temizliği gözlerinizi kamaştıracak. :)
- Hızı hissedeceksiniz: Üstünüzdeki reklamları, popup pencelerini, abone ol bildirimlerini, newsletter kutucuklarını, sizi takip eden takipçileri ve gereksiz ağırlıkları attıktan sonra, hızı fark edeceksiniz.
- Sadelik: Google Chrome'daki "sekme grupları" (tab groups) gibi bir gecede gelen, alışamayacağınız ve kapatamayacağınız karmaşıklıklar, dayatmalar yok.
- Eksiksiz masa üstü deneyimi: Masa üstünde kullandığınız tarayıcı işlevselliğinden mahrum kalmayın. Masa üstünde kullandığınız tüm özellikler, yüzde yüz uyumlu olarak mobil tarayıcınızda da olsun.

* * *

**KAYNAKLAR**

1. [https://github.com/gorhill/uBlock/wiki/uBlock-Origin-works-best-on-Firefox](https://github.com/gorhill/uBlock/wiki/uBlock-Origin-works-best-on-Firefox)
